# Acciughe al verde (anciove al verd)

Un classico della cucina piemontese da servire come antipasto. Si conserva a lungo e quindi si può preparare in grandi 
quantità e consumare successivamente.

Attenzione: appesantisce l'alito!

**Tempo di preparazione**: 45 minuti (escluso riposo delle acciughe)

**Difficoltà**: semplice

## Ingredienti

- Acciughe sotto sale, *300gr*
- Prezzemolo fresco, *200gr*
- Aglio, *1 spicchio*
- Insalata giardiniera (scolata), *100gr*
- Mollica di pane, *1 pugno*
- Uovo sodo, *1*
- Aceto di vino bianco, *q.b.*
- Olio extra vergione di oliva, *q.b.*

## Preparazione

1. Dissalare bene le acciughe sotto acqua corrente, con un dito aprire i filetti dalla pancia e togliere
la lisca e la coda, facendo attenzione a non rovinare la carne; asciugare i filetti adagiandoli su alcuni
fogli di carta assorbente

2. Bagnare la mollica di pane con aceto di vino bianco e strizzarla, dopodichè preparare un trito omogeneo con
la mollica, l'uovo sodo e pezzi di verdura dell'insalata giardiniera.

3. Rimuovere i rametti dal prezzemolo e tritare finemente __a mano__ le foglie unite allo spicchio d'aglio

4. Unire i due preparati e aggiungere olio d'oliva mescolando per ottenere una salsa chiamata *bagnet verd*

5. Disporre le acciughe in un contenitore ermetico, cercando di non sovrapporle troppo e coprire bene con uno 
strato di *bagnet verd*, ripetere creando più strati fino ad esaurimento delle acciughe

6. Coprire di olio e lasciare riposare una notte in frigorifero
