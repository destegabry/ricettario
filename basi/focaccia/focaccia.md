**Tempo di preparazione**: Tipo due giorni :disappointed_relieved:

**Porzioni**: Dose per una teglia di cm 38x31

**Difficoltà**: media


## Ingredienti

- lievito madre *150g*
- acqua *250g*
- Farina 0 *500g*
- Olio extravergine *40g*
- 1 cucchiaino di zucchero
- Sale fino *13g*

Inoltre: Olio extravergine e sale grosso

## Preparazione

Tiriamo fuori dal frigo il lievito madre e lasciamolo per circa 8 ore a rinfrescare (Vedi ricetta del [pane](../pane/pane.md)).

Trascorso questo tempo diluiamolo con 40 grammi d'olio più 250 grammi d'acqua in cui avremo sciolto un cucchiaino di zucchero. 
Aggiungiamo la maggior parte dei 500 grammi di farina e iniziamo a impastare. 
Mischiamo il sale alla farina restante, aggiungiamola al resto e impastiamo per circa 10 minuti.

Compattiamo un pochino l'impasto e mettiamolo in un recipiente che non sia di metallo, copriamolo e lasciamolo a temperatura ambiente fino a che non raddoppia di volume. A seconda della stagione possono occorrere 12 ore o anche più.

Versiamo l'impasto sulla madia infarinata, effettuiamo qualche piega e diamo la forma che ha la nostra teglia (rotonda o rettangolare).

Ungiamo bene la teglia e versiamo ancora un po' d'olio al centro di essa. Posiamoci l'impasto e stendiamolo con le mani unte, pigiando bene ma senza stirare la pasta, in modo da stenderlo su tutta la teglia.

Distribuiamo sulla superficie del sale grosso e mettiamo al caldo, cioè fra 27 e 28 gradi, per un'ora. Si può ad esempio mettere la teglia in forno con dentro un pentolino di acqua bella calda e con la luce accesa.

Dopo un'ora distribuiamo un po' d'olio su tutta la superficie e pigiando a fondo i polpastrelli formiamo le classiche fossette. Versiamo sulla superficie anche mezzo bicchiere d'acqua tiepida e rimettiamo al caldo per 1 ora e 50 minuti.

Poco prima che termini questo tempo portiamo il forno a 250 gradi. Se avevamo già messo la focaccia nel forno spento per tenerla al caldo, la toglieremo con delicatezza facendo attenzione alle correnti d'aria.

Inforniamo nel forno a 250 gradi abbassando subito a 230 gradi e cuociamo per circa 15 minuti dopo di che facciamo colorire per qualche minuto col grill.

Appena cotta la toglieremo subito dalla teglia affinché non si rammollisca.

Spennelliamo la superficie con qualche goccia d'olio extravergine. Si può mangiare anche fredda, ma calda esprime il suo massimo.

## Note

Fonte: [Il nostro ricettario](http://ilnostroricettario.blogspot.com/2010/02/focaccia-alla-genovese-col-lievito.html)

Grazie a [ubidefeo](http://ubidefeo.com/)
