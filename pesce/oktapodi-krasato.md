# Oktapodi Krasato

Il polipo brasato è un piatto della tradizione greca, 
qui presentato con una piccola variante: utilizzeremo vino bianco al posto del 
vino rosso utilizzato tradizionalmente.

In grecia i polipi vengono stesi al sole come fossero panni ad asciugare,
in questo modo i raggi solari sfibrano e rendono più morbida la carne. 
In alternativa, possiamo ammorbidire la carne tenendo il polipo 1 notte in congelatore
oppure battendolo con un martello.

**Tempo di preparazione**: 1 ora (escludendo il tempo per ammorbidire il polipo)

**Porzioni**: 4

**Difficoltà**: semplice

## Ingredienti

- Polipo, *1kg*
- Cipolla, *1 grande*
- Aglio, *1 spicchio*
- Chiodi di garofano, *2*
- Alloro, *1 foglia*
- Prezzemolo, *1 rametto*
- Pomodoro maturo, *1*
- Vermentino, *1 bicchiere*
- Olio extra vergione di oliva, *q.b.*
- Sale, *q.b.*

## Preparazione

1. Ripulire il polipo del contenuto della testa, degli occhi e del becco, dopodichè lavarlo più volte per rimuovere tutta la sabbia dalla pelle

2. Tagliare il polpo in grossi pezzi, come fosse uno spezzatino: la parte terminale dei tentacoli andrà lasciata abbastanza lunga, in ciuffetti di 7-8cm

3. Mettere i tocchetti di polpo in un tegame antiaderente, per circa 20 minuti a fuoco medio-basso, lasciando evaporare tutta l'acqua rilasciata dal polipo, girando di tanto in tanto per evitare che la carne si attacchi alla pentola

4. Nel frattempo scaldare in una padella qualche cucchiaio di olio extra vergine di oliva, in cui dorare 1 spicchio d'aglio ed 1 cipolla tritati finemente

5. Ad evaporazione completata unire il soffritto al polipo, girare bene e aggiungere poco olio per farne dorare leggermente la carne

6. Aggiungere al tegame 2 chiodi di garofano, 1 foglia di alloro, girare bene il tutto e bagnare con 1 bicchiere di Vermentino

7. Sbucciare 1 pomodoro maturo e tritarlo al coltello, dopdiché aggiungerlo al tegame

8. Cuocere a fuoco lento per 20-25 minuti, avendo cura di girare ogni tanto e aggiungere un po' di vino per evitare che il polipo rimanga troppo asciutto

9. Assaggiare il polipo per verificarne salatura e cottura: la carne deve rimanere morbida ma avere una consistenza *croccante*

10. A cottura ultimata lasciare intiepidire il polipo, guarnire con prezzemolo tritato ed un filo di olio a crudo